---
layout: post
title:  "Jürg Frey - Grizzana & Other Pieces"
date:   2018-02-24 16:04:50 +0100
categories: music classical wandelweiser
published: false
---

Jürg Frey is al even een fascinatie voor mij (zie _bv._ mijn stukje [_Freyheid_](organen.html)). Spaarzaamheid zonder gierigheid, voorzichtigheid zonder preutsheid, traagheid zonder saaiheid, saaiheid zonder verveling,  verveling zonder irritatie. De muziek is als het ware een stilleven, een paradoxale verhouding tussen de vooruitgang van tijd en de rustpunten die we zoeken. De instantane blik op het landschap wordt uitgesponnen over een kwartier (_Petit fragment de paysage_).

_"Het is een soort niets dat ik zoek, hetgeen dat je overhoudt als je uit de kom van je handen hebt willen drinken"_ is een zin die ik (min of meer) onthoud uit een gedicht van Herman de Coninck. De muziek vindt een dergelijk niets, geen absoluut niets, maar een poging om er in de limiet te geraken. Een voortdurende balans wordt aangeroepen tussen 'zijn' en 'niet-zijn', de muziek houdt ons vast in het moment, en stopt de tijd. Een stilstaande tijd biedt geen mogelijkheden, en zelfs geen verleden (?), een zuivere manifestatie van niets?
We hebben kunst nodig om ons vast te houden in het moment (_Fragile Balance_).

Is de muziek een projectie van efemere schaduwen naar een tijdsdimensie (_Ombres exactes sans dûreté_)? Of is dit dolgedraaide wartaal? Een interessante vergelijking om te maken is die tussen muziek van Frey (of andere _Wandelweiser_ componisten) met ambient-drone muziek. Beide lijken vaak te trachten een moment vast te houden, de illusie te wekken dat de tijd trager of niet loopt. Frey doet dat als in een minimalistische lijnentekening (_Grizzana_), een spaarzaam spel op een wit canvas. Drone muziek, typisch uit een minder academische, meer 'populaire' hoek, doet dit helemaal anders. Ze schildert monochromen waarin men kan verdwalen, niet zoekend omdat men _a priori_ weet dat er niets te vinden is. Dat is de kwaliteit van zowel de drone als het monochroom.

Naast het bijzondere en betoverende temporele aspect van Frey's muziek, is er ook de onvermijdelijk spatiale evocatie. Muziek opereert in _totaal_ andere dimensies dan wij. Muziek heeft steeds het twee-dimensionele karakter van de notenbalk, de melodische sequentie en de harmonische stapeling. Frey's muziek roept een zekere ruimtelijkheid op. Een muziek die lijkt te ontstaan door van het plafond vallende druppels op willekeurige plaatsen in een witte kamer (_Lieus d'ombres_).

<center><img src="{{ "/assets/jfgriz.jpg" | absolute_url }} " width='400px'></center>
